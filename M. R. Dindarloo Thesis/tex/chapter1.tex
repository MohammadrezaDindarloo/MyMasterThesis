% !TeX root=../main.tex

\chapter{مقدمه}

این پایان‌نامه به بررسی موضوع کالیبراسیون و مکان‌یابی ربات‌ها می‌پردازد. در این فصل، ابتدا به بیان مسئله و مفاهیم مرتبط با این زمینه‌ها خواهیم پرداخت. شناخت دقیق این مفاهیم، نقشی کلیدی در حل مسائل و دستیابی به اهداف تحقیق ایفا می‌کند. هدف اصلی این تحقیق، نه تنها ایجاد ارتباطی معنادار بین این دو حوزه مهم رباتیکی است، بلکه فراهم‌سازی بستری مناسب برای گسترش این ارتباط به سایر موضوعات مرتبط نیز می‌باشد. اگر بتوانیم این ارتباط معنادار را برقرار کنیم، می‌توانیم این موضوعات را در یک نقطه مشترک به هم پیوند دهیم. این پیوند، تأثیر قابل توجهی بر نتایج هر یک از این عملیات‌ها خواهد داشت، که تاکنون کمتر به آن پرداخته شده است. در ادامه این فصل، به بررسی این تأثیرات و اهمیت آن‌ها خواهیم پرداخت. در نهایت، نگاهی به روش‌هایی که می‌توانند در ایجاد این ارتباط مؤثر باشند خواهیم داشت و به یک جمع‌بندی کلی از این مباحث دست خواهیم یافت.


\section{بیان مسئله}
کالیبراسیون در رباتیک فرآیندی است که به منظور بهبود دقت مکان‌یابی و حرکت ربات‌ها از طریق به‌روزرسانی پارامترهای سیستم رباتیکی انجام می‌شود. این فرآیند معمولاً با اصلاح نرم‌افزار کنترل ربات صورت می‌گیرد و نیاز به تغییرات مکانیکی در طراحی ربات ندارد. کالیبراسیون به شناسایی و تصحیح خطاهایی که ناشی از سایش و پارگی قطعات، تحمل‌ها و سایر عدم قطعیت‌ها در ساختار ربات هستند، کمک می‌کند. هدف اصلی کالیبراسیون این است که رابطه بین خوانش‌های حسگرهای مفصل و مکان واقعی پتجه ربات را تا حد ممکن دقیق کند. 
\cite{roth1987overview}
روش‌های کالیبراسیون ربات را می‌توان به سه سطح اصلی تقسیم کرد که هر کدام بر جنبه‌های مختلف عملکرد ربات تمرکز دارند
\cite{elatta2004overview, roth1987overview}.
\begin{itemize}
	\item سطح اول، کالیبراسیون در سطح مفصل می‌باشد. این سطح اطمینان حاصل می‌کند که خوانش‌های حسگرهای مفصل به درستی بیانگر تغییرات واقعی مفصل‌ها هستند. مدل‌های ساده‌ای که معمولاً برای این سطح استفاده می‌شوند، رابطه بین سیگنال حسگر و حرکت مفصل را توضیح می‌دهند و اغلب نیاز به کالیبراسیون مجدد دارند، به ویژه پس از تعمیرات یا خاموش شدن ربات.
	
	
	\item  سطح دوم، کالیبراسیون سینماتیکی ربات است. کالیبراسیون سینماتیکی بر بهبود مدل سینماتیکی ربات تمرکز دارد که روابط مکانی بین مفصل‌ها و لینک‌های ربات را توصیف می‌کند. این روش با اطمینان از اینکه مدل استفاده‌شده در سیستم کنترل با ساختار فیزیکی واقعی ربات مطابقت دارد، دقت کلی ربات را بهبود می‌بخشد. 
	
	
	\item  سطح سوم، کالیبراسیون غیرسینماتیکی نام‌گذاری شده است. کالیبراسیون غیرسینماتیکی خطاهایی را که از عوامل غیرهندسی مانند انعطاف‌پذیری مفصل‌ها، اصطکاک و انعطاف‌پذیری لینک‌ها ناشی می‌شوند، مد نظر قرار می‌دهد. این سطح پیچیده‌تر است و به جنبه‌های دینامیکی عملکرد ربات می‌پردازد که برای وظایفی که نیاز به دقت بالا تحت شرایط عملیاتی متغیر دارند، بسیار مهم است.
	
	
\end{itemize}
تمامی این روش‌های بیان‌شده می‌توانند به یک مسئله‌‌ بهینه‌سازی با تابع‌هزینه‌های ریاضی مناسب در راستای کم شدن خطای کالیبراسیون تبدیل شوند. این مسئله‌های بهینه سازی در ربات‌های مختلف با توجه به سطح کالیبراسیون می توانند به مقادیر خاصی از حسگرها، شرایط هندسی مشخصی از ربات، قیدهای غیرهندسی، و یا ترکیبی از این قیدها، مقید شوند. 

علاوه بر کالیبراسیون، مکان‌یابی ربات‌ها یک مبحث حیاتی در حوزه رباتیک است که به تخمین مکان ربات نسبت به یک نقشه از محیط می‌پردازد. این تخمین برای انجام وظایف مختلف توسط ربات ضروری است. حسگر‌هایی که برای مکان‌یابی ربات‌ها مورد استفاده قرار می‌گیرد، با توجه به محیط ربات ممکن است متفاوت باشد
\cite{malagon2015mobile, burgard1997active}.
به علت خطاهای جمع‌شونده‌ای که در این فرآیند پراستفاده ممکن است ایجاد شود، برخی از تحقیقات اخیر اطلاعاتی به عنوان نشانگر
\footnote{landmark}
به سیستم مکان‌یابی اضافه می‌کنند
\cite{betke1997mobile}.
افزودن این اطلاعات منجر به مقید کردن فرآیند مکان‌یابی می‌شود. حسگر‌های بینایی، به عنوان یکی از مهم‌ترین و پرکاربردترین حسگر‌های اخیر در مکان‌یابی ربات‌ها مورد استفاده قرار گرفته‌اند، اگرچه قید‌هایی بر مقیاس تصاویر در این فرآیند وجود دارند که باید در یک مسئله‌ی بهینه‌سازی حل شود
\cite{Forster2014ICRA}.
 بدین ترتیب نگاه به مسئله مکان‌یابی نه تنها انعکاسی از یک مسئله بهینه‌سازی را در ذهن ما ایجاد می‌کند، بلکه در بسیاری از موارد این مسئله مقید خواهد بود. علاوه بر همه‌ی این موارد، نامعینی‌ حسگر‌ها و از کارافتادگی برخی در شرایط خاص، باعث پیش‌روی محققان این حوزه به سمت ترکیب این حسگر شده‌است. این کار مانند آنچه برای کالیبراسیون بیان شد، می‌تواند افزایش دقت را نتیجه دهد. 
 
حال با نگاهی به بیان تعریف شده از کالیبراسیون، مکان‌یابی و نقشه برداری و قید‌هایی که در هر یک از این وظایف بر ربات حاکم است، می توانیم همگی را در ساختار مسئله‌های بهینه‌سازی فرمول‌بندی کنیم. تعریف وظایف مختلف ربات به عنوان مسائل بهینه‌سازی، می تواند نقطه عطفی در بین این مسئله‌ها و ترکیب وظایف مختلف رباتیک ایجاد کند. در تحقیقات اخیر زمینه‌های جدیدی از این ترکیب‌ها معرفی شده است. به عنوان مثال الگوریتم مکان‌یابی و نقشه‌یابی ربات 
\footnote{Simultaneous Localization and Mapping}
به صورت همزمان که به عنوان SLAM شناخته می‌شود. 

الگوریتم SLAM به دلیل نیاز همزمان به مکان‌یابی دقیق و ایجاد نقشه از محیط اطراف، یکی از مهم‌ترین و پیچیده‌ترین چالش‌های رباتیک محسوب می‌شود. در یک محیط ناشناخته، ربات باید بتواند با استفاده از حسگرهای خود، مکان فعلی‌اش را تخمین بزند (مکان‌یابی) و همزمان با این تخمین، نقشه‌ای از محیط پیرامون خود ایجاد کند. این دو وظیفه به شدت به هم وابسته‌اند؛ چرا که برای مکان‌یابی دقیق، نیاز به نقشه‌ای دقیق از محیط است و برای ایجاد یک نقشه دقیق، نیاز به مکان‌یابی دقیق ربات است. عدم ترکیب صحیح این دو فرایند می‌تواند منجر به خطاهای تجمعی در هر دو بخش شود، که در نهایت به کاهش دقت و کارایی ربات در مسیریابی و انجام وظایفش منجر خواهد شد. بنابراین، ترکیب مکان‌یابی و نقشه‌برداری در یک چارچوب SLAM باعث می‌شود که ربات بتواند به طور همزمان و با دقت بالا، هم مکان خود را در محیط تعیین کند و هم نقشه‌ای از محیط بسازد، که این امر برای کاربردهای مختلف رباتیک، از جمله ناوبری خودکار و جستجو و نجات، حیاتی است
\cite{grisetti2010tutorial}.

کالیبراسیون همزمان سنسورها و مکان‌یابی ربات‌ها یک فرآیند حیاتی در بهبود دقت و کارایی سیستم‌های رباتیک است. در حین ناوبری، ربات‌ها به منظور تصحیح خطاهای ناشی از مسافت‌پیمایی و بهبود مکان‌یابی خود، نیازمند ترکیب داده‌های حسگرها و تخمین دقیق مکان هستند. از آنجا که خطاهای سیستماتیک و غیرسیستماتیک در طول زمان و با پیمایش مسافت‌های طولانی افزایش می‌یابند، کالیبراسیون مداوم برای کاهش این خطاها و اطمینان از دقت محاسبات مکان ضروری است. به عنوان مثال، استفاده از فیلتر کالمن افزوده 
\footnote{Augmented Kalman Filter (AKF)}
برای تخمین پارامترهای خطای سیستماتیک در کنار به‌روزرسانی مکان ربات در طول حرکت، به حفظ دقت مکان‌یابی کمک شایانی می‌کند. این رویکرد نه تنها به کاهش خطاهای مسافت‌پیمایی کمک می‌کند، بلکه امکان اصلاح مداوم مدل‌های خطای حسگرها را نیز فراهم می‌سازد. این امر به خصوص در محیط‌های داخلی که دقت مکان‌یابی بسیار اهمیت دارد، کاربردی و ضروری است
\cite{martinelli2007simultaneous}.

ترکیب‌های متفاوت در زمینه کالیبراسیون و مکان‌یابی ربات‌ها دارای مزایای متعددی از جمله بهبود دقت و نتایج نهایی می‌باشند. در این پایان‌نامه، همچون روش‌های بیان شده پیشین، گامی در راستای ترکیب این وظایف اساسی ربات‌ها برداشته‌ایم. نقطه شروع این گام، همان نقطه عطفی است که در روش‌های قبلی مطرح شده‌است. آنچه کار ما را نسبت به موارد گذشته متمایز می‌کند، جامعیت بخشیدن به فرمول‌بندی ارائه شده به گونه‌ای است که نه‌تنها کالیبراسیون حسگرها، بلکه کالیبراسیون ربات در سطوح مختلف به‌طور همزمان با مکان‌یابی انجام شود. همچنین، قیود متفاوتی که در این مسائل وجود دارد، ما را از روش‌های مرسوم و فیلترمبنا دورتر می‌کند. در واقع، روش‌های اخیر برای ترکیب حسگرها با توجه به پیچیدگی‌های موجود، بیشتر از روش‌های فیلترمبنا فاصله گرفته‌اند. هدف ما نیز پیدا کردن روشی سریع و منعطف است که نه تنها توانایی حل بالای مسائل را داشته باشد، بلکه با افزودن قیود مختلف به سیستم، فرمول‌بندی سایر اجزا را تغییر ندهد. چنین فرمول‌بندی‌ای باعث می‌شود که روش ارائه شده به صورت ماژولار بتواند به دیگر مسائل این حوزه متصل شود. 

برای انجام هر یک از سطوح کالیبراسیون مطرح شده، روش‌های خاصی نیز معرفی شده است. یکی از روش‌های بهبود کالیبراسیون، افزایش مدل است که در آن پدیده‌های قبلاً مدل‌نشده، مانند ساختار قرقره و مکانیزم‌های پولی، به مدل ربات اضافه می‌شوند. این روش دقت را بهبود می‌بخشد، اما ممکن است با فرضیات خاصی مانند دسترسی به اندازه‌گیری‌های مطلق طول کابل‌ها محدود شود. رویکرد دیگر شامل استفاده از انواع حسگرها برای کالیبراسیون است. برای مثال، از ابزارهای اندازه‌گیری طول یک‌بعدی و نیرو‌سنج‌ها برای جمع‌آوری داده‌ها به منظور کالیبراسیون سینماتیکی استفاده شده است. این روش‌ها می‌توانند نیاز به اندازه‌گیری‌های دقیق مکان پنجه را کاهش دهند، اما ممکن است توسط محدودیت‌های حسگرها به‌ویژه در سناریوهای واقعی محدود شوند
\cite{elatta2004overview, roth1987overview}. 

در یک مسئله کالیبراسیون همچنان به عنوان یک بخش ضروری در رباتیک باقی می‌ماند که اطمینان حاصل می‌کند ربات‌ها با دقت و قابلیت اطمینان بالا عمل می‌کنند. در حالی که روش‌های مختلفی وجود دارد که هر کدام دارای مزایای خاص خود هستند، انتخاب تکنیک کالیبراسیون معمولاً به کاربرد خاص و محدودیت‌های عملیاتی ربات بستگی دارد. ترکیب این روش‌ها برای ایجاد فرآیندهای کالیبراسیون قوی‌تر و سازگارتر متمرکز شود.

روش‌های مکان‌یابی به‌طور کلی به دو دسته تقسیم می‌شوند. اول، روش‌های مبتنی بر مدل‌سازی احتمالی و دوم، روش‌های مبتنی بر ترکیب اطلاعات حسگرها. روش‌های مبتنی بر مدل‌های احتمالی، توزیع احتمال مکان ربات را در فضای حالت محیط حفظ می‌کنند و به‌صورت بازگشتی این توزیع را با استفاده از فیلترهای مختلف به‌روز می‌کنند. در مقابل، روش‌های مبتنی بر ترکیب اطلاعات حسگرها، از ترکیب داده‌های دریافتی از حسگرهای مختلف برای افزایش دقت تخمین مکان استفاده می‌کنند.

یکی از روش‌های اصلی مکان‌یابی، استفاده از فیلترهای احتمالی مانند فیلتر کالمن و فیلتر ذره‌ای است. این روش‌ها با استفاده از توزیع‌های احتمالی، مکان ربات را تخمین می‌زنند. فیلتر کالمن به‌طور گسترده‌ای برای ترکیب اطلاعات حسگرها استفاده می‌شود و به‌ویژه در محیط‌هایی که نویز سیستم گوسی است، کارایی بالایی دارد. از طرف دیگر، فیلتر ذره‌ای، که یکی از روش‌های غیرپارامتریک است، توانایی تخمین مکان ربات در محیط‌های با نویز غیرگوسی را داراست. این فیلتر با نمونه‌برداری از فضای حالت، توزیع احتمالی مکان ربات را تخمین می‌زند.

روش پیشنهادی ما برای ایجاد یک مسئله یکپارچه که ویژگی‌های بیان شده را فعال می‌سازد، بر مبنای گراف است. استفاده از این روش‌ها می‌تواند قیود و فرمول‌بندی‌های موجود در کالیبراسیون و مکان‌یابی را به صورت توابع احتمالاتی در کنار یکدیگر قرار دهد. با کنار هم قرار دادن تمامی این تابع‌های هزینه، می‌توانیم حلی یکپارچه برای مسئله ایجاد شده بیابیم. این بیان‌ها ما را به مسیری در حوزه رباتیک هدایت می‌کنند که اخیراً محققان ارزش زیادی برای آن قائل شده‌اند. این رویکرد با نام "گراف عامل" در این حوزه شناخته می‌شود و به عنوان یک روش کارآمد برای حل مسائل پیچیده و چندوجهی در رباتیک مطرح شده است.

\section{اهمیت تحقیق}

کالیبراسیون و مکان‌یابی دقیق ربات‌های کابلی از اهمیت بالایی برخوردار است، زیرا این دو فرآیند تأثیر مستقیمی بر عملکرد و دقت ربات‌ها دارند. ربات‌های مختلف با توجه به کاربردهای خاص خود، در بسیاری از صنایع کاربرد گسترده‌ای دارند. با این حال، هرگونه عدم دقت در کالیبراسیون و مکان‌یابی می‌تواند منجر به بروز خطاهای جدی در عملکرد ربات‌ها شود.

این تحقیق با هدف ارائه یک رویکرد نوین برای کالیبراسیون و مکان‌یابی همزمان درحالی که قیدها مدیریت شوند، از اهمیت بالایی برخوردار است. یکی از نقاط قوت این تحقیق، استفاده از گراف‌های عامل برای مدل‌سازی و حل مسئله است. گراف‌های عامل به دلیل توانایی‌شان در مدل‌سازی مسائل پیچیده و چندبعدی، ابزار مناسبی برای حل مسائل کالیبراسیون و مکان‌یابی ربات‌های کابلی هستند. این رویکرد به ما این امکان را می‌دهد که پیچیدگی‌های دینامیکی و سینماتیکی ربات‌ها را در نظر بگیریم و دقت بیشتری در کالیبراسیون و مکان‌یابی به دست آوریم. همچنین، ایجاد یک فرمول‌بندی مبنا برای تعریف این مسئله، یکی از ویژگی‌های مهم این تحقیق است. 


\section{اهداف تحقیق}
این تحقیق به دنبال ارائه یک رویکرد نوین برای کالیبراسیون و مکان‌یابی همزمان ربات‌ها است که بتواند دقت و کارایی لازم را در این فرآیندها فراهم کند. اهداف اصلی این تحقیق به شرح زیر هستند:

\begin{itemize}
	\item \textbf{توسعه رویکرد گراف‌مبنا برای کالیبراسیون و مکان‌یابی همزمان:} یکی از اهداف اصلی این تحقیق، ارائه یک رویکرد گراف‌مبنا است که بتواند فرآیندهای کالیبراسیون و مکان‌یابی را به‌صورت همزمان و با دقت بالا انجام دهد. این رویکرد با استفاده از گراف‌های عامل، به مدل‌سازی دقیق روابط بین پارامترهای مختلف ربات و بهینه‌سازی این پارامترها می‌پردازد.
	
	\item \textbf{بررسی اثرات ادغام کالیبراسیون و مکان‌یابی:} هدف دیگر این تحقیق، بررسی اثرات ادغام فرآیندهای کالیبراسیون و مکان‌یابی بر دقت و کارایی ربات است. این بررسی شامل تحلیل نتایج حاصل از ادغام این دو فرآیند و مقایسه آن با روش‌های سنتی است.
	
	\item \textbf{ارزیابی روش پیشنهادی در پیاده سازی بر روی ربات‌های کابلی واقعی:} هدف سوم این تحقیق، ارزیابی امکان استفاده از روش پیشنهادی در شرایط واقعی بر  روی ربات‌های کابلی است. با توجه به نتایج حاصل از پیاده‌سازی عملی، این تحقیق به بررسی قابلیت استفاده از این روش در محیط‌های واقعی پرداخته و مزایا و چالش‌های احتمالی آن را تحلیل می‌کند.
	
	\item \textbf{ارائه فرمول‌بندی جامع  گراف‌مبنا جهت کالیبراسیون و مکان‌یابی ربات‌های کابلی با/بدون در نظر گرفتن خم‌شدگی کایل:} هدف چهارم این تحقیق، تکمیل و ارائه نتایج الگوریتم مد نظر بر روی ربات‌های کابلی به صورت منبع باز برای استفاده‌های گوناگون می ‌باشد. روش ارائه شده در انتها شامل انجام این فرآیند برای ربات‌ها با در نظر گرفتن و همچنین بدون در نظر گرفتن جرم کابل و اثر خم‌شدگی کابل در ریاضیات مسئله می‌باشد.
	
	\item \textbf{ارائه پیشنهادات برای بهبود و توسعه روش‌های موجود:} در نهایت، این تحقیق به دنبال ارائه پیشنهادات برای بهبود و توسعه روش‌های موجود در زمینه کالیبراسیون و مکان‌یابی ربات‌ها است. این پیشنهادات می‌تواند به توسعه روش‌های کارآمدتر و بهبود عملکرد ربات‌ها در کاربردهای مختلف کمک کند.
\end{itemize}



\section{روش تحقیق}
روش تحقیق این پایان‌نامه شامل چندین مرحله اساسی است که هر یک به طور مستقل و دقیق بررسی شده‌اند.
\begin{itemize}


\item \textbf{بررسی جامع ادبیات و تحلیل مشکلات موجود:}
در مرحله اول، به منظور شناسایی مشکلات و چالش‌های موجود در زمینه کالیبراسیون و مکان‌یابی ربات‌ها، مرور جامعی بر روی ادبیات موضوع انجام شده است. این مرور شامل بررسی روش‌های سنتی و نوین کالیبراسیون و مکان‌یابی و تحلیل نقاط قوت و ضعف هر یک از این روش‌ها است. همچنین، از آخرین دستاوردهای علمی در حوزه رباتیک برای بهبود روش‌های پیشنهادی بهره گرفته شده است. از آنجایی که ربات انتخابی ما برای پیاده‌سازی یک ربات کابلی است، قسمتی از این فصل به بررسی این موضوعات در زمینه ربات‌های کابلی خواهد بود.


\item \textbf{توسعه مدل ریاضی و فرمول‌بندی مسئله:}
در مرحله دوم، یک مدل ریاضی دقیق برای کالیبراسیون و مکان‌یابی همزمان ربات‌های توسعه داده شده است. این مدل با استفاده از گراف‌های عامل و داده‌های سینماتیکی و بینایی، به بهینه‌سازی پارامترهای مختلف ربات پرداخته و مسئله را به‌صورت ریاضی فرمول‌بندی می‌کند. در این فرمول‌بندی، قیدهای دینامیکی و سینماتیکی به‌صورت جامع در نظر گرفته شده‌اند. توسعه این مدل‌های ریاضی، برای مورد مطالعه، بر روی ربات‌های کابلی به صورت کامل مورد بررسی قرار گرفته است. 

\item \textbf{پیاده‌سازی عملی و ارزیابی نتایج:}
در مرحله سوم، پیاده‌سازی عملی روش پیشنهادی بر روی یک ربات کابلی واقعی انجام شده است. این پیاده‌سازی با استفاده از داده‌های جمع‌آوری شده از ربات و با بهره‌گیری از الگوریتم‌های کالیبراسیون و مکان‌یابی انجام شده است. نتایج حاصل از این پیاده‌سازی مورد ارزیابی و تحلیل قرار گرفته‌اند تا دقت و کارایی روش پیشنهادی مورد بررسی قرار گیرد.

\item \textbf{تحلیل آماری و ارائه پیشنهادات برای بهبود روش‌ها:}
در مرحله آخر، نتایج حاصل از پیاده‌سازی و ارزیابی‌ها به‌صورت آماری تحلیل شده‌اند. این تحلیل‌ها شامل بررسی اثرات ادغام فرآیندهای کالیبراسیون و مکان‌یابی و مقایسه آن با روش‌های سنتی است. همچنین، بر اساس نتایج به‌دست‌آمده، پیشنهاداتی برای بهبود و توسعه روش‌های موجود در زمینه کالیبراسیون و مکان‌یابی ارائه شده است.

\end{itemize}

